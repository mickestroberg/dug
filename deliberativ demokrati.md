# Vad är deliberativ demokrati och hur kan det institutionaliseras parallellt med ett världsparlament?
De demokratiskt valda parlament, som vi i västvärlden har haft lite mer än hundra år på oss att prova i full skala, är alla lite olika men bygger i de flesta fall på en princip som kallas pluralism. Pluralistiska system är sådana där flera olika intressegrupper kan representeras. I en pluralistisk demokrati så kan de olika intressegrupperna genom dialog jämka sig samman och överkomma en del av sina skillnader så att samhället kan fungera utan att det bryter ut inbördeskrig eller liknande till följd av fraktionering och extremism. För att pluralism och majoritetsstyre ska kunna fungera tillsammans så behöver grupper och individer ha vissa fri- och rättigheter. Äganderätten är ett exempel på en sådan rättighet. Åsiktsfrihet, tryckfrihet och yttrandefrihet är andra. Idag kallar vi de här styrelseskicken, som kombinerar fri-och rättigheter med majoritetsstyre, för liberala demokratier.

När pluralismen i de nyvalda demokratiska parlamenten ersatte olika sorters envälden (*exempelvis absoluta monarkier, som i Sverige*) så fick de här ländernas politiska styren delvis nya innebörder och nya syften. Ett syfte gick ifrån att samla all politisk makt hos en enväldig ledare för nationens bästa till att dela upp makten på de olika organiserade samhällsgrupperna. Det innebar att stora samhällsgrupper kunde få makt att genomföra politiska reformer samtidigt som den tidigare styrande samhällsklassen fortsatt kunde skydda sina intressen. Detta gjorde 1900-talet till de stora politiska massrörelsernas tid. En del politiska massrörelser som grep makten var förvisso inte demokratiska, och de politiska system som de verkade i hade inte tillräckligt starka demokratiska instutitioner. Det innebar att 1900-talet också blev de stora världskrigens tid. Fraktionering och extremism kunde inte hållas i schack, och fri- och rättigheter togs bort av starka ledare som under en tid återinförde envälden. 

1933 gav Herbert Tingsten ut boken Demokratins seger och kris. Tingsten kunde då se hur demokratin hade slagit igenom i ett stort antal länder i världen men nu var på återgång. Det han såg var en del av slutet på den första demokratiseringsvågen som startat redan 1826 i USA med att vita män där fick rösträtt. Motvågen skulle nå sin lägsta punkt 1942 då det bara fanns tolv demokratier i världen. Tre år efteråt, i samband med slutet på det andra världskriget och i början på den andra demokratiseringsvågen, så skapades FN (Förenta Nationerna) som i sin generalförsamling, med tiden, kom att samla representanter för makthavarna i världens suveräna stater. Syftet var, då som nu, att hantera internationella frågor om fred och säkerhet. Den amerikanske statsvetaren Samuel P. Huntington presenterade i början på 1990-talet en kurva över demokratiernas framväxt i sin bok "Den tredje vågen". Just då, efter murens fall och kommunismens stora kollaps, pekade kurvan i princip rakt uppåt. Men det skulle den inte komma att göra för alltid. Kurvan, som numera uppdateras löpande av organisationen Freedom House, visar idag hur antalet demokratier i världen ökat över tid men också hur antalet demokratier minskat under en del perioder.

### ...som nu
Just nu befinner vi oss i en sådan nedåtgående våg då demokratin sedan ett par decennier pressas tillbaka. Om Herbert Tingsten levt idag skulle han nickat igenkännande. Anledningarna till tillbakagången är fortfarande starka ledare som tar makten. Idag kallas de oftast ***populister*** (om de anser att de själva är uttolkare av folkets "sanna" vilja eller en tyst majoritet), ***nativister*** (om de vill främja infödda invånares intressen gentemot invandrades och begränsa ytterligare invandring) eller ***illiberala demokrater*** (om de vill ha ett majoritetsstyre med begränsade fri- och rättigheter) men för det mesta är de förstås en blandning av alla de här tre urtyperna och kallas allmänt för ***auktoriära populister***.

Kampen mellan pluralism och envälde är alltså, efter mer än hundra år, långt ifrån över. Att konsolidera (befästa) demokratin visade sig vara ett tyngre jobb än vi trodde i mitten på 1990-talet. Inte nog med att kampen pågår än idag, den demokratiska sidan är alltså på tillbakagång och kommer att vara så en tid framöver tills det förmodligen vänder igen. Förmodligen? Ja, för när The Economist analyserade de bakomliggande faktorerna i sitt världsomfattande demokratiindex för 2018 så kunde de se en kategori där det faktiskt fanns en ökning ibland, de i övrigt fallande, mätetalen. Det gällde en tillväxt i politiskt deltagande. Man såg en tydlig ökning i den andel av befolkningen som var villig att delta i lagliga demonstrationer runt om i världen. Av alla 60 indikatorer i indexet så var det kvinnors politiska deltagande som hade förbättrats mer än någon annan enskild indikator.

Vad som kommer få utvecklingen att vända nästa gång vet vi inte säkert. Det vi lärt oss av historien är att de här händelserna hittills alla varit oförutsedda och kommit överrumplande. Det har varit starka internationella utvecklingar som inte har kunnat hanteras på nationell nivå. Det kanske krävs en tung och överraskande stöt mot politiska system för att maktbalansen i dem ska rubbas. Det innebär kanske att vi helt enkelt får lära oss att leva med ovissheten om när det inträffar nästa gång. Vad många ändå hoppas och tror är att **när** det vänder och den fjärde demokratiska vågen kommer, så kommer demokratin åter att tränga tillbaka in i de länder där den under den senaste motvågen dragit sig tillbaka. I länder där demokratin idag inte ännu finns alls så finns förhoppningen att den kommer att sippra över kanten och kanske till och med få en och annan damm att brista. I redan demokratiska länder så finns bland dess medborgare förhoppningen att demokratin också kommer att växa på djupet så att den etableras än bättre och blir mer motståndskraftig mot kommande motvågor. Hur ska demokratin kunna göra det?

## Deliberativ demokrati
I demokratiska styrelsesätt så delar man nästan alltid upp makten i styrning (governance) och lagstiftning (legislation). Styrningen sköts vanligtvis genom en president eller en regering och lagstiftning och kontroll av styrningen är uppgifter som tillhör ansvaret hos ett parlament. På så sätt delas makten av två lika starka krafter som balanserar varandra. Om vi ska ta vår svenska grundlag som ett bra exempel så ska ju Regeringen styra riket under lagarna samtidigt som riksdagen ska stifta lagarna och representera det svenska folket. 
I det följande så kommer vi bara diskutera den lagstiftande och kontrollerande delen eftersom det är det som är relevant när det gäller ett världsparlament. (Den som är intressserad av hur en deliberativ modell av styrningen skulle kunna se ut hittar en länk till Waldeniamodellen i slutet av det här inlägget.)

För pluralisterna, som ser demokrati som ett sätt att jämka politisk makt mellan olika starka särintressen, samhällsklasser o.s.v, så är demokratisk legitimitet en funktion som uppstår i rättvisa beslutsmetoder som exempelvis majoritetsbeslut och lika rösträtt. Men deliberativa demokrater nöjer sig inte med det. De har inställningen att demokratiska instutitioner kan utformas så att de politiska frågorna kan avgöras genom att man analyserar och tar ställning till de olika svarens förtjänster. De ser processen med kunskapsinhämtning, debatter och argumentation som en sanningssökande process på samma sätt som man gör inom vetenskapen. Inte som en maktsökande process som man gör inom politiken.

Deliberativa demokrater menar alltså att även *kvaliteten* på besluten ger besluten legitimitet. Det här liknar hur människor använder sig av samtal och deliberation utanför politikens värld. Om flera bilmekaniker diskuterar hur de bäst ska kunna montera isär en motor så är det oftast för att tillsammans komma fram till den lösning som de tror på mest. Inte så ofta för att någon av dem själv ska få sin förutbestämda vilja igenom, om hur den ska plockas isär. Självklart finns det undantag i form av maktspel och hierarkier i grupper av bilmekaniker också, men det är så här de flesta vanliga medborgare kommer i kontakt med deliberation, och känner igen den, i sin vardag. 

Även om också de som förordar deliverativ demokrati ser inkludering, politisk jämställdhet och principen med majoritetsbeslut som centrala så finns alltså en principiell förskjutning emot att ge starkare argument ett större inflytande. Jämfört med den pluralistiska modellen, där förmågan att vara taktisk, sluta pakter och förhandla, kan ge en minoritetsåsikt stöd av en majoritet i ett parlament så kan ***"den ej förtryckande kraften i det bättre argumentet"*** *("the unforced force of the better argument", som det formulerats av Jürgen Habermas*) i en deliberativ process ge en minoritet hörsamhet för sina argument hos en majoriteten om de är bättre, starkare och vädjar till logik och rättvisa.

Deliberativ demokrati förskjuter också innebörden och syftet med demokratin ytterligare ett steg. Syftet går ifrån att dela upp den politiska makten emellan de olika organiserade samhällsgrupperna till att dela ut den politiska makten till de individer i samhället som ska styra sig själva. Denna möjlighet för människor att styra sig själva i gemenskap med andra är eftersträvansvärd därför att den är absolut central och gemensam för nästan alla demokratiska teorier. Dessutom skulle en sådan förskjutning innebära att den, där den fått fäste, konsoliderat demokratin. En autoritär ledare som har stöd av en odemokratisk minoritet kan inte få politisk makt genom att sluta en pakt eller förhandla med andra aktörer som strävar efter makt i ett deliberativt parlament, som den kan göra i ett pluralistiskt parlament. Den funktionen finns inte där. Det betyder att den deliberativa demokratin helt enkelt inte kan röstas bort eller backas tillbaka till envälde av en auktoritär ledare vid en nästkommande demokratisk motvåg med mindre än att enväldet tar den politiska makten med våld.

Men för att deliberativ demokrati ska kunna förverkligas i ett parlament så behöver representanterna utses på ett annat sätt än med val. Val är ju en metod för att välja ut individer som särskiljer sig från gruppen på något sätt och den deliberativa demokratin bygger på att människorna i gruppen är så lika de som de ska representera som möjligt. Människorna ska låtas styra sig själva i gemenskap med andra. Alltså använder man lottning. Om slumpen får välja tillräckligt många medlemmar i ett parlament så kommer dessa att utgöra en befolkning i miniatyr. Precis som ett tillräckligt antal provrör med vatten från en sjö kan vara representativa för vattnet i en hel sjön. När de slumpvis utsedda medlemmarna i det deliberativa parlamentet är klara med sin fråga så går de tillbaka till sina ordinarie liv och när ett nytt parlamet behövs så dras nya medlemmar på samma sätt. 

### Filter och spegel
När man diskuterar ämnet demokratisk representation så kan det underlätta att tänka på de två principerna ***filter*** och ***spegel***. Ett fritt och rättvist val är till exempel ett filter igenom vilket bara de som utmärker sig kan passera. De som väljs som representanter i en sådan urvalsmekanism är representanter på samma sätt som advokater skulle utgöra representanter för ett antal målsägande eller tilltalade i en juridisk process. Det här är förstås en modell som passar pluralismen. Eftersom valet är fritt och rättvist så blir den totala sammansättningen av representanter också till en spegelbild (eller snarare en "förstoringsspegel" eftersom den består av representanter med starkare förmågor än de som de avspeglar). I verkligheten är dock sällan demokratiska val helt fria och rättvisa. Till exempel så kan det vara så att väljarna bara har att välja mellan politiska partier vars medlemmar partierna själva har valt ut på förhand och det parti en enskild väljare till slut väljer kanske i själva verket är det minst dåliga alternativet. Det kan också vara så att  partierna i pluralistisk anda i första hand representerar samhällets starka intressegrupper och först i andra eller tredje hand representerar sina väljare. I praktiken blir detta att likna vid ett ganska smutsigt filter och en väldigt skev spegel. Det här känner många väljare också igen i sina egna demokratier och är också en del av det missnöje som finns hos dem. 

Med lottens försorg kan man däremot skapa en väldigt representativ, i meningen plan och fin, spegelbild av befolkningen. Den spegelbilden har dock en annan brist i det att den avbildar en helt rå opinion. Det är det här som den deliberativa processen kommer in i form av ett filter. Genom att bjuda in, lyssna på och fråga ut; ämnesexperter, intressenter, representanter för samhällseliter, forskare och andra auktoriteter och sedan debattera frågan (deliberera) så kan de komma fram till ett genomtänkt svar. Samma svar som hela befolkningen hade kommit fram till om alla i hela befolkningen hade fått vara med och deliberera.

Inför ett svårt beslut så måste beslutsfattare samråda med experttänkare och forskare. De resulterande åtgärderna bör dock inte enbart dikteras av experterna. Beslutsfattare är generalister med djupa och breda kunskaper om samhället. Experter har vanligtvis stor kunskap, men inom ett alldeles för smalt fält. Den irländske poeten och publicisten George William Russel uttryckte det för drygt hundra år sedan som ***“Specialists should be on tap, not on top”*** vilket tyvärr inte går att översätta till svenska på något riktigt bra sätt. 

### Den moderna demofobin
Människor som lever sina dagliga liv i sina samhällen kan förstås förmodas vara de verkliga experterna på sina egena levnadsförhållanden. Det här gäller förstås i alla kulturer vart vi än befinner oss i världen. De människor vi har förmånen att träffa personligen visar sig också nästan alltid vara generösa, trevliga och godhjärtade när vi väl lärt känna dem. Dessutom är de läraktiga och har en så bra förmåga att skilja på rätt och fel så att de kan fatta egna beslut om bostadsköp i miljonklassen och, med ytterligare utbilning, köra tung lastbil med farlig last bland andra trafikanter i nästan hundra kilometer i timmen eller ge andras barn både omsorg och utbildning på dagarna. Så att lämna över politisk makt till dem låter väl som en bra idé?

Nja. Så tycker inte alla. Den bild av människor som sprids i massmedia är ofta mycket negativ. På grund av medialogiken är det främst de som utmärker sig på ett dåligt sätt som får uppmärksamhet. Trumpanhängare och andra framhålls ofta som tokstollar och exempel på varför vi inte ska lyssna på "vanligt folk". Men egentligen så är de ju framstående exempel på partianhängarskap och på hur den allmänna opinionen kan påverkas i polariserade elektorala partidemokratier. Är de inte till och med pluralismens barn?
Vi kanske ska se dem som resultaten av att politiska partier får bedriva propaganda i full frihet. Den som säljer tandkräm eller begagnade biler har ett regelverk att hålla sig till så att den inte förleder konsumenterna, men politiska partier kan tänja hur mycket som helst på det vi känner som sanningar. Fenomen som har fått namn som *spinning*, *framing* och *alternativa fakta*. Polariseringen bland ett samhälles medborgare är en smitta ifrån maktkampen emellan deras politiska partier.

Även om det politiska styret plötsligt skulle skifta till ett godartat så blir ett samhälle aldrig bättre än sina medlemmar. Oavsett hur upplysta deras styrande är. Det kommer orsaka slitningar och missnöje emellan ett styrande och ett underställt samhällskikt eller att en del människor ser det politiska styret som illegitimt. Upplysningen behöver spridas till alla och det kan bara göras genom att de inkluderas. Till exempel genom deliberativa övningar som återplanterar massor av upplysta ambassadörer i samhället. Om vi kan ta oss förbi den demofobi som präglar mången människosyn, så kan vi tro på att våra jämställda medmänniskor också kan fatta bra beslut. Det finns till och med forkning som pekar på just det.

### Mångfald övertrumfar förmåga
Hong Paige

### Antal övertrumfar förmåga
Varje dag fattar du, om du är vuxen, själv hundratals eller tusentals små och stora beslut. Alla andra människor i hela världen gör precis likandant. När du fattar alla de här besluten så använder du dina erfarenheter och dina kunskaper om dig själv och din omvärld. Om det är ett stort beslut (köpa hus) så funderar du en stund, och om det är ett litet beslut (korsa gatan eller inte) så går det nästan av sig själv (efter att du har sett dig för). Det är lätt att förstå att den som istället singlar slant om ifall de ska köpa ett hus eller inte, snart kommer att upptäcka att de inte bor som de egentligen skulle vilja. De som singlar slant om ifall de ska korsa gatan eller inte sätter nog en alldeles för hög tilltro till att de andra som trafikerar vägen är har såväl bra reaktioner som bromsar. 

År 1785 så publicerade matematikern Nicolas de Condorcet sin ***”Uppsats om tillämpning av analys till sannolikheten för beslut som fattats av ett flertal röster”***. I den återfanns Condorcet’s juryteorem med vilket han kunde bevisa att ”om varje medlem i en grupp röstande är mer benägna att fatta ett korrekt beslut än inte, så ökar sannolikheten för att gruppens majoritetsbeslut är det rätta beslutet när antalet medlemmar i gruppen ökar”.

Den matematiska formeln är lite väl mastig för att ge sig på här men man kan också uttrycka det så här: Förutsatt att människor generellt bara är lite bättre på att göra ett val mellan två alternativ genom att använda sitt intellekt än genom att singla slant, och att de gör sina val oberoende av varandra, så gäller följande:
- Av tio stycken röstande (av vilka var och en har så lite som 51% sannolikhet att välja rätt i en ja- eller nej-fråga) så kommer en majoritet bestående av sex av dessa tio personer att ha 52% chans att ha rätt.
- För en grupp om 1000 personer så har även en minsta majoritet om 501 personer nästan 73% säkerhet att ha rätt.
- Om gruppen blir större än så, så kommer majoritetens sannolikhet att ha rätt, att närma sig 100%.

### Ansvarsutkrävande

## Ett deliberativ världsparlament
Nu finns det redan deliberativa församlingar som arbetar med globala frågor. Exempelvis **World Citizens' Assembly** (som låter människor sätta frågor på den globala agendan), **The Global Citizens’ Assembly on Genome Editing** (som vill ge människor en möjlighet att påverka regelverket kring den nya genredigeringstekniken) och **Global Assembly on the Climate and Ecological Emergency for COP26** (som vill veta vad en representativ del av mänskligheten vill skicka för budskap till de 26:e klimatförhandlingarna i Glasgow).

Så vad kan en organisation som FN bidra med? Först och främst så är FN en stor global aktör. Med det kommer förstås ett stort inflytande. FN har också starka ekonomiska muskler vilket betyder att de kan hjälpa till att göra det randomiserade urvalet av människor i parlamentet än mer mångfacetterat. De deliberativa församlingar som finns idag når till exempel av praktiska och ekonomiska skäl en alldeles för låg andel fattiga och utsatta världsmedborgare för att vara riktigt representativa. De relativa medel- till höginkomsttagare som inkluderar globala medborgarförsamlingar idag representerar, i stort sett, tyvärr bara 30% av mänskligheten. En majoritet av mänskligheten lever fortfarande på mindre än 10 dollar per dag samtidigt som världens åtta rikaste män själva delar på lika stora tillgångar som hela den fattigaste majortiteten har tillsammans (Oxfam International, 2017-01-16).  

#### Vad är de övriga argumenten för ett deliberativt världsparlament förutom de rent demokratiska argumenten? 
1. Kostnaden för ett deliberativt värlsparlament får förmodas vara väsentligt lägre än den för en global folkvald församling. 
2. UNDEF (United Nations Democracy Fund) och dess ordförande Annika Savill stödjer medborgarförsamlingar.

## En deliberal våg
Rapporter från OECD (som exempelvis PISA-rapporten som är en jämförande studie av olika länders skolors studieresultat) brukar röna stor uppmärksamhet. Ytterligare en intressant OECD-rapport är ****"Innovative Citizen Participation and New Democratic Institutions: Catching the Deliberative Wave"****.
I denna rapport analyserar OECD "representativa överläggningsprocesser för offentligt beslutsfattande" från 1986 till oktober 2019 i OECD's medlemsländer plus några till (Argentina, Brasilien, Kina och Mongoliet är inte medlemmar i OECD). 
När OECD plottar ut antalet deliberativa demokratiska processer över tid så framstår det inte heller överrasknade som vågor.
![foo *bar*][]

[foo *bar*]: https://www.oecd-ilibrary.org/sites/339306da-en/images/images/Innovative-Citizen-Participation/media/image33.png "Figure ‎3.3. The deliberative wave has been building over time"



### Källor och fördjupningstips
- Democracy Index 2018: Me too? Political participation, protest and democracy (https://www.eiu.com/topic/democracy-index)
- OECD (2020), Innovative Citizen Participation and New Democratic Institutions: Catching the Deliberative Wave, OECD Publishing, Paris (https://doi.org/10.1787/339306da-en) 
- Demokratin står aldrig stilla, Sveriges riksdag (https://firademokratin.riksdagen.se/studiematerial/studiematerialet/#F%C3%B6rdjupning)
- The Deliberative Poll in Zeguo Township, Wenling City, China (https://cdd.stanford.edu/2005/the-first-deliberative-polling-in-china/)
- Condorocets Juryteorem (https://en.wikipedia.org/wiki/Condorcet%27s_jury_theorem)
- Waldeniamodellen (https://www.publicdeliberation.net/waldenia-model-for-deliberative-democracy/)
- World Citizens' Assembly (https://www.worldassembly.org/)
- The Global Citizens’ Assembly on Genome Editing (https://www.globalca.org/)
- Global Assembly on the Climate and Ecological Emergency for COP26 (https://globalassembly.org/)
- Just 8 men own same wealth as half the world (https://www.oxfam.org/en/press-releases/just-8-men-own-same-wealth-half-world)
- The United Nations Democracy Fund (https://www.un.org/democracyfund/)
