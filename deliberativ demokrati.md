# Vad är deliberativ demokrati och hur kan det institutionaliseras parallellt med ett världsparlament?

De demokratiskt valda parlament, som vi i västvärlden har haft lite mer än hundra år på oss att prova i full skala, är alla lite olika men bygger alla på en princip som kallas pluralism. Pluralism innebär ett system där flera olika intressegrupper kan representeras. I en pluralistisk demokrati så kan de olika intressegrupperna genom dialog jämka sig samman och överkomma en del av sina skillnader så att samhället kan fungera utan att det bryter ut inbördeskrig eller liknande till följd av fraktionering och extremism. För att pluralism och majoritetsstyre ska kunna fungera tillsammans så behöver grupper och individer ha vissa fri- och rättigheter. Äganderätten är ett exempel på en sådan rättighet. Åsiktsfrihet, tryckfrihet och yttrandefrihet är andra. Idag kallar vi de här styrelseskicken, som kombinerar fri-och rättigheter med majoritetsstyre, för liberala demokratier.

När pluralismen i de nyvalda demokratiska parlamenten ersatte olika sorters envälden (*exempelvis absoluta monarkier, som i Sverige*) och andra typer av envälden så fick ländernas politiska styren delvis ny innebörd och syfte. Syftet gick ifrån att samla all politisk makt hos en enväldig ledare för nationens bästa till att dela upp makten på de olika organiserade samhällsgrupperna. Det innebar att stora samhällsgrupper kunde få makt att genomföra politiska reformer samtidigt som den tidigare styrande samhällsklassen fortsatt kunde skydda sina intressen. Detta gjorde 1900-talet till de stora massrörelsernas tid. Vissa massrörelser som grep makten var dock inte alltid demokratiska, och de politiska system som de verkade i hade inte tillräckligt starka demokratiska instutitioner. Det innebar att 1900-talet också blev de stora världskrigens tid. Fraktionering och extremism kunde inte hållas i schack och fri- och rättigheter togs bort av starka ledare som under en tid återinförde envälden. 

1933 gav Herbert Tingsten ut boken Demokratins seger och kris. Tingsten kunde då se hur demokratin hade slagit igenom i ett stort antal länder i världen men nu var på återgång. Det han såg var en del av slutet på den första demokratiseringsvågen som startat redan 1826 i USA med att vita män fick rösträtt. Den skulle nå sin lägsta punkt 1942 då det bara fanns tolv demokratier i världen. Tre år efteråt, i samband med slutet på det andra världskriget och i början på nästa demokratiseringsvåg, så skapades FN (Förenta Nationerna). Syftet var, då som nu, förstås att hantera internationella frågor om fred och säkerhet. FN och dess generalförsamling är inte en institution som samlar världens folk men som samlar världens stater. Den amerikanske statsvetaren Samuel P. Huntington presenterade i början på 1990-talet kurvan över demokratiernas framväxt i sin bok "Den tredje vågen". Just då efter murens fall och kommunismens stora kollaps pekade kurvan i princip rakt uppåt. Men det skulle den inte komma att göra för alltid. Den uppdateras numera löpande av organisationen Freedom House så att man kan se hur antalet demokratier ökat i världen men också hur antalet pressats tillbaka under vissa perioder.

## ...som nu

Just mu befinner vi oss i en sådan nedåtgående våg då demokratin sedan ett par decennier pressas tillbaka. Om Herbert Tingsten levt idag skulle han nickat igenkännande.
Anledningarna är fortfarande starka ledare som tar makten. Idag kallas de oftast ***populister*** (om de anser att de själva är uttolkare av folkets sanna vilja eller en tyst majoritet), ***nativister*** (om de vill främja infödda invånares intressen gentemot invandrades och begränsa ytterligare invandring) eller ***illiberala demokrater*** (om de vill ha ett majoritetsstyre med begränsade fri- och rättigheter) men för det mesta är de förstås en blandning av alla de här tre urtyperna och kallas ***auktoriära populister***.

Kampen mellan pluralism och envälde är alltså, efter mer än hundra år, långt ifrån över. Att konsolidera demokratin är ett tyngre jobb än vi trodde i mitten på 1990-talet. Inte nog med att kampen pågår än idag, den demokratiska sidan är alltså på tillbakagång och kommer att vara så en tid framöver tills det förmodligen vänder igen. Förmodligen? Ja, för när The Economist analyserade de bakomliggande faktorerna i sitt världsomfattande demokratiindex för 2018 kunde de se en enda kategori där det faktiskt fanns en ökning iblande de i övrigt fallande sifforna. Det gällde en tillväxt i politiskt deltagande. Man såg en tydlig ökning i den andel av befolkningen som var villig att delta i lagliga demonstrationer runt om i världen. Av alla 60 indikatorer i deras demokratiindex så var det kvinnors politiska deltagande som hade förbättrats mer än någon annan enskild indikator.

Vad som kommer få utvecklingen att vända vet vi inte säkert. Det vi lärt oss av historien är att händelserna alla varit oförutsedda och kommit överrumplande. Det har varit starka internationella utvecklingar som inte har kunnat hanteras på nationell nivå. Men när det vänder och nästa demokratiska våg kommer så finns förhoppningen att demokratin åter tränger in i de länder där den nu drar sig tillbaka. I länder där den idag inte finns alls så finns förhoppningen att den kommer att sippra över kanten och kanske till och med få en och annan damm att brista. I redan demokratiska länder så finns förhoppningen att demokratin också kommer att växa på djupet så att den etableras än bättre och blir mer motståndskraftig mot kommande motvågor. Hur ska den göra det?

## Deliberativ demokrati

För pluralisterna, som ser demokrati som ett sätt att jämka politisk makt mellan olika starka särintressen, samhällsklasser o.s.v, så är demokratisk legitimitet en funktion som uppstår i rättvisa beslutsmetoder som exempelvis majoritetsbeslut och lika rösträtt. Men deliberativa demokrater nöjer sig inte med det. De har inställningen att demokratiska instutitioner kan utformas så att de politiska frågorna kan avgöras genom att man analyserar och tar ställning till de olika svarens förtjänster. De ser processen med kunskapsinhämtning, debatter och argumentation som en sanningssökande process på samma sätt som man gör inom vetenskapen. Inte som en maktsökande process som man gör inom politiken.

Deliberativa demokrater menar alltså att även *kvaliteten* på besluten ger besluten legitimitet. Det här liknar hur människor använder sig av samtal och deliberation utanför politikens värld. Om flera bilmekaniker diskuterar hur de bäst ska kunna montera isär en motor så är det oftast för att tillsammans komma fram till den lösning som de tror på mest. Inte så ofta för att någon av dem själv ska få sin förutbestämda vilja om hur den ska plockas isär igenom. Självklart finns det undantag, men det är så här de flesta vanliga medborgare kommer i kontakt med deliberation, och känner igen den, i sin vardag. 

## En deliberal våg

Rapporter från OECD (som exempelvis PISA-rapporten som är en jämförande studie av olika länders skolors studieresultat) brukar röna stor uppmärksamhet. Ytterligare en intressant OECD-rapport är ****"Innovative Citizen Participation and New Democratic Institutions: Catching the Deliberative Wave"****.
I denna rapport analyserar OECD "representativa överläggningsprocesser för offentligt beslutsfattande" från 1986 till oktober 2019 i OECD's medlemsländer plus några till (Argentina, Brasilien, Kina och Mongoliet är inte medlemmar i OECD). 
När OECD plottar ut antalet deliberativa demokratiska processer över tid så framstår det inte heller överrasknade som vågor.
![foo *bar*][]

[foo *bar*]: https://www.oecd-ilibrary.org/sites/339306da-en/images/images/Innovative-Citizen-Participation/media/image33.png "Figure ‎3.3. The deliberative wave has been building over time"



### Källor och fördjupningstips
- Democracy Index 2018: Me too? Political participation, protest and democracy (https://www.eiu.com/topic/democracy-index)
- OECD (2020), Innovative Citizen Participation and New Democratic Institutions: Catching the Deliberative Wave, OECD Publishing, Paris, https://doi.org/10.1787/339306da-en. 
- Demokratin står aldrig stilla, Sveriges riksdag https://firademokratin.riksdagen.se/studiematerial/studiematerialet/#F%C3%B6rdjupning
